---
layout: blog
category: blog
tags: prostředí
title: Ostravské kaly odstraňuje "nová" firm Další podfuk na Ostravany?
image: /assets/img/posts/laguna.jpg
author: Jiří Demel
---

 Vyčištění ostravských lagun pokračuje novou epizodou. Bohužel pro Ostravu vše nasvědčuje tomu, že nová je pouze na oko. Zodpovědnost za likvidaci lagun nyní stát se souhlasem kraje svěřil velkému hráči na poli odpadů, společnosti AVE CZ. Na první pohled by se mohlo zdát, že se Ostravané konečně dočkají tolik očekávaného definitivního řešení dlouholetého problému a specialisté na odpady za použití inovativních technologií konečně uspějí. Bohužel při bližším pohledu do zákulisí už tolik důvodů k optimismu nenajdeme. AVE CZ je totiž jen nálepkou, která má zakrýt fakt, že ve skutečnosti reálně zakázku řeší stále neblaze proslulá GEOSAN group, které se dosud nepodařilo problém zdárně vyřešit, ačkoliv v jejich útrobách už padly nemalé prostředky z kapes daňových poplatníků.

„Spouštět opět tutéž akci, která už v minulosti nedopadla, je podle nás obrovská chyba! Stejní hráči znamenají stejně problematické postupy. Odstraňování ostravských kalů tak bude pokračovat stejně jako v minulosti, bez jakýchkoliv inovací a změn. Přitom stále nejsou dořešena pochybení a nápravná opatření, která vznikla během provádění prací v minulosti. Ohrožování zdraví Ostravanů a rozšiřování ekologické zátěže bude tedy pravděpodobně pokračovat také. Jen přibude nové logo na bráně. A to je ze změn vše“.

Nabízí se tedy otázka proč? Proč byla vybrána stejná firma, která už v mnohém zklamala, a to nejen v kauze Lagun. GEOSAN má na poli travičském bohatě jedovatou minulost. Stačí vzpomenout Žacléřské doly a kauzu ukládání odpadů. Stačí projít soudní spory ohledně lagun nebo vzpomenout na události s haváriemi při pracích na lagunách. A každému snad kromě státu,  vedení kraje a městské části, pokud se neprobere v rámci řízení, neuniklo, co se znovu chystá.

„Stejné garance a sliby, které slyšíme teď, nefungují už řadu let při provádění prací na lagunách. Není tedy jediný důvod předpokládat, že budou tentokrát naplněny. Je zajímavé, jak se nechají úřady činné v takovém řízení spokojeně opíjet rohlíkem a polykají tytéž sliby. Možná by to bylo i komické, kdyby tady ale nešlo o zdraví lidí a mnohým snad i o život. Jak je možné, že firma která neváhala rozvážet kaly mimo ČR, lhát a podvádět, dostává šanci znovu a znovu? Je třeba konečně pochopit, že nelikvidujeme černou skládku u lesa, ale obrovské hromady jedů, a začít se podle toho chovat“.

Kolik ministrů se vystřídalo na řešení této ekologické zátěže a kolik peněz z kapes daňových poplatníku už odvál čas, kolik firem se zdárně nabalilo? Jak mnoho se mělo udělat a doposud neudělalo? O tom všem by se dala popsat více než stovka stran. Přes tu všechnu jen domnělou hromadu „odvedené“ práce, ale stále zůstávají „skutečné hromady jedů“ v prostorách lagun. A to hned vedle hustě osídleného sídliště. Zda se konečně dočkají Ostravané vyčištění kalů je ve hvězdách. Jelikož jako jediná novinka jsou zde ale stejní hráči, stejné postupy, jen pod novým dresem, těžko se věří v rychlé vyřešení situace. Spolknou Ostravané krom dalších dávek oxidu síry i další dávku slibů?
