---
layout: blog
category: blog
tags: zaměstnanost, průmysl
title: Stanovisko Pirátů k situaci v OKD
image: /assets/img/posts/okd.jpg
author: Jiří Demel
---

S horníky cítíme, rozdělme „Mládkovu“ miliardu radši mezi ně. Piráti jsou rezolutně proti tomu, aby vláda půjčovala krachující společnosti OKD stamiliony. To rovnou rozdělme miliardu přímo mezi 10 000 havířů a zaměstnanců OKD! Ti se ocitnou bez práce a s nepříliš pozitivními vyhlídkami do budoucna vinou nezodpovědného vedení důlního gigantu i vedení naší země, které důlní kolos prodalo spekulantům za hubičku a nezabránilo následnému pádu společnosti.

100 000 Kč pro každého zaměstnance OKD!

Pokud by vláda schválila návrh ministra Mládka, dlouholetého fandy těžebního průmyslu, a skutečně OKD půjčila miliardu, je téměř jisté, že se tato finanční injekce z kapes daňových poplatníků v OKD nenávratně ztratí bez valného účinku na celkovou situaci firmy. O poznání menší je však jistota, že se tyto peníze dostanou k těm, kteří si je skutečně zaslouží. Tedy horníkům.

Daleko smysluplnější by bylo podporu mířit přímo k lidem. Tedy zabezpečit dřívější odchody do důchodu, odstupné a renty pro ty, kdo na ně mají nárok, nabídnout příspěvky na dojíždění za prací a nové bydlení Ty by mohly pomoci propuštěné zaměstnance OKD motivovat, aby využili nabídky na práci v sousedních regionech jako je například Zlínsko, kde nabízejí tisícovku volných míst.

Půjčka OKD = neospravedlnitelný precedens pro další tuneláře a plivnutí do tváře zaměstnancům jiných zkrachovalých podniků! Náš stát nechal v minulosti bez milosti padnout desítky důležitých zaměstnavatelů. Se svým osudem se muselo po pádu oceláren i dolů poprat dříve rudé Kladno, Prostějov přežil bez legendární značky OP Prostějov, Jablonec nad Nisou bez Liazu, Fulnek bez Roma nebo Žďár nad Sázavou bez Sázavanu. Důvod? Stát jednoduše nemůže v tržním kapitalismu zachraňovat soukromé společnosti před krachem. Jde o nepřípustné zvýhodnění jedné společnosti na úkor jiných, což je vyloučeno také legislativou EU. Už vůbec by neměla platit speciální pravidla pro ty společnosti, které stát nejdřív prodal za hubičku spekulantům i s bytovým fondem a pak z těžby vlastního nerostného bohatství léta inkasoval pouhé minimum, zatímco si uhlobaroni pěkně plnili kapsy.Miliarda od státu nic nevyřeší, jen prodlouží agonii. Miliarda v OKD zmizí jako v černé díře a společnost stejně nezachrání, jen udrží základní funkce pacienta v kómatu do konce roku a dá lidem falešnou naději na uzdravení. Selhalo již několik pokusů o restrukturalizaci a věřit v zázračný nárůst cen koksovatelného uhlí v době, kdy je evropský ocelářský průmysl v krizi kvůli levnému dovozu z Číny, je asi jako věřit na Ježíška.

 

Insolvence není žádné překvapení! O blížícím se krachu se vědělo – stát, kraj ani vedení měst nic neřešili. Na finančních trzích a nejen tam se o blížícím se krachu společnosti vědělo pěknou řádků měsíců. Nedostatek hotovosti OKD, neúměrné investice do nových strojů i podezřelé vyplácení vysokých dividend akcionářům se propírá již několik let. Stát měl společně s vedením Moravskoslezského kraje a měst na Karvinsku dávno připravovat krizový scénář. O útlumu těžby se de facto hovoří od 90. let. Mohlo se již pěknou řádku let investovat do restrukturalizace a diverzifikace průmyslu, podpory podnikání apod. Všichni ale raději strkali zatvrzele hlavu do písku, pěstovali si závislost na OKD a čekali na zázrak, místo aby dali regionu novou vizi a nastartovali nový směr dřív, než bude pozdě. Proč mají teď na nezodpovědnost politiků doplácet občané ze svých daní?

 

Skutečným řešením je nová vize rozvoje regionu – Říkáme NE! věčnému spoléhání se na pár klíčových zaměstnavatelů, kteří se točí kolem téhož odvětví průmyslu. Piráti to vidí tak, že je konečně na čase pevně chytit kormidlo, nastavit nový kurz a akceptovat fakt, že těžký průmysl v dnešní době již celý kraj neuživí, těžba černého uhlí je v současném stadiu nerentabilní a neekologická, a je proto potřeba hledat nové alternativy, podporovat nová odvětví, využití brownfields, malé a střední podnikání, služby i zemědělství. Občané MSK jsou navíc vážně zatíženi dopady špatné kvality ovzduší, takže na oltář průmyslu pokládají také den co den své zdraví. Není už na čase říct dost?

 

Vraťme život do míst zničených těžbou – Pomozme vrátit život do lokalit, které byly částečně zdemolované kvůli plánům OKD rozšířit těžbu! Dnes vidíme, jak moc krátkozraké je povolit těžařům nenávratně devastovat zastavěná území původně určená pro další rozvoj měst a novou výstavbu. V nezáviděníhodné situaci jsou totiž nejen horníci, ale také například obyvatelé karvinské městské části Staré Město. Těm OKD společně s vedením Karviné udělalo čáru nejen přes rozpočet, ale rovnou přes „celý život“, když v roce 2012 nečekaně oznámilo, že má Staré Město padnout za oběť těžbě a být v blízké budoucnosti zcela zatopeno jako řada jiných míst na Karvinsku. OKD ihned zahájilo výkupy, investovalo stovky milionů a část domů zdemolovalo, pak ale přišla krize a problémy s realizací záměru nové těžby…Co bude s těmito místy dál je dnes ve hvězdách. OKD by podle nás mělo pozemky nabídnout zpět k prodeji státu nebo přímo lidem. Získalo by tak nemalou hotovost a území by se mohla znovu rozvíjet.

 

Zpřísněme legislativu, potrestejme viníky! – Vláda by se neměla soustředit pouze na rychlá řešení formou půjček, ale zaměřit se také na příčiny celé krize! Tedy zabránit tomu, aby se do budoucna podobná situace opakovala. Jak je možné, že stát prodal OKD i s byty za pouhý zlomek skutečné hodnoty? Jak je možné, že tahat soukromou společnost z bryndy má dnes stát, který měl v době prosperity z těžby minimum, zatímco akcionáři a manažeři si vypláceli více než štědré odměny a dividendy? Je potřeba změnit legislativu v mnoha ohledech tak, aby měl stát své nerostné bohatství pod kontrolou, z těžby aby těžili také občané a ne jen uhlobaroni, firma nemohla používat peníze z rezervních fondů bůhví na co a obecně si dělat, co chce. Důkladnou novelizaci potřebuje jako sůl především Horní zákon. Dodnes měl totiž těžařský kolos v mnohém opravdu nadstandardní podmínky, zejména pokud se jedná o kontrolu jeho činnosti Českým báňským úřadem, který z valné části zaměstnává bývalé zaměstnance OKD. Spolek S.O.S. Karviná několikrát upozorňoval na nedodržování podmínek stanovených v EIA u již povolených porubů.
