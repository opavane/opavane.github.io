---
layout: blog
category: blog
tags: rozpočet,participace
title: Participativní rozpočet napomáhá efektivnímu rozdělování financí
image: /assets/img/posts/partroz.jpg
author: Lukáš Kolářík
---

Participativní rozpočet napomáhá efektivnímu rozdělování financí nejen z městských rozpočtů, účinně chrání před korupcí, umožňuje širokou participaci občanů při správě věcí veřejných a zlepšuje komunikaci mezi občany a samosprávou.

Jedná se o proces přímé, dobrovolné a univerzální demokracie, v rámci které mohou obyvatelé určitého místa (sousedství, čtvrti, obce, nebo města) či členové komunity diskutovat a rozhodovat o využití části rozpočtu, resp. o jeho výdajové stránce. Piráti by rádi tento nástroj zavedli jako běžnou součást obecních rozpočtů, bohužel jsme zatím nedostali možnost jej prosadit do veřejných rozpočtů, a tak ho zatím aplikujeme pouze při tvorbě vlastního stranického rozpočtu. Jedná se v podstatě o demokratický způsob vnitřního rozdělování peněz, kterým Česká pirátská strana financuje veřejně prospěšné dobrovolnické projekty. Peníze získané jako volební příspěvek státu tak nekončí na billboardech a bohatých rautech, jak to bývá zvykem u ostatních stran, ale skutečně tam, kde jsou potřeba. Každý člen si může připravit a přihlásit veřejně prospěšný projekt, o jehož prospěšnosti rozhodují ostatní členové svým hlasováním. Počet hlasů rozhoduje o míře financování jednotlivých projektů.  

Jako příklad můžeme uvést charitativní hudební událost v Katovicích u Strakonic. Díky tomu, že pořadatelé ze spolku Rally Fans Katovice a katovické kapely Riverside Project získali podporu členů Pirátské strany, dostali pro svůj projekt příspěvek, díky němuž se ve třetím ročníku charitativního koncertu s názvem Autumn Night vybralo téměř 40.000, Kč, které putovaly do Dětského domova ve Volyni.

Obdobně by si tak sami občané mohli hlasováním rozhodnout, jak využít určitý, z rozpočtu vyčleněný obnos peněz a zafinancovat tak projekty, které jsou v dané oblasti potřebné. Může se jednat o opravu kanalizace či veřejné komunikace, postavení dětského hřiště, nákup potřebného vybavení nemocnice nebo školy, financování kulturního programu pro seniory či vylepšení kvality sociálních služeb v neziskovém sektoru. Fantazii se meze nekladou. A co vy? Máte nějaký nápad, který by stál za realizaci? Napište nám, či svým zástupcům! Participativní rozpočty v jiných zemích se již úspěšně etablují a slaví velké úspěchy. Mezi první a úspěšné země, které tyto rozpočty zavedly, patří například Polsko.

Pokud Vás participativní rozpočet zaujal, můžete se podívat například na tyto stránky:
- [www.participativnirozpocet.cz](www.participativnirozpocet.cz), - [www.pirati.cz/rules/paro](www.pirati.cz/rules/paro).

V případě zájmu se podívejte, jak může vypadat podpořený projekt: [www.autumnight.cz](www.autumnight.cz).
