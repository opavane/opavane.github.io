---
layout: blog
category: blog
tags: volby
title: Lákat voliče nereálnými sliby se může škaredě vymstít
image: /assets/img/posts/pirlisty-franta-filip-2016.jpg
author: Věra Marušiaková
---

Jihočeské Piráty povede do krajských voleb 2016 Michal Horák z Písku (51).
Pracuje jako správce IT systémů a ve volném čase trénuje mladé házenkářky.
V místní politice se pohybuje 6 let a nemá rád politikaření ani zákulisní hry.
Kandidoval v komunálních volbách do píseckého zastupitelstva v roce 2010 a 2014.
V těch posledních ho od zvolení dělila pouhá stovka hlasů...

__Co tě přivedlo do politiky?__

Jako trenér mládeže a dlouholetý bafuňář místního oddílu házené jsem přicházel do styku s politiky z písecké radnice.
Pod vlivem těchto zkušeností jsem v roce 2010 usoudil, že je na čase vstoupit alespoň do regionální politiky.
Tehdy jsem ještě kandidoval za jiný subjekt, se kterým jsem se ale ideově úplně neshodl a později ho opustil. O tři roky později jsem hledal, koho volit v parlamentních volbách, ale slibů velkých etablovaných stran už jsem měl dost. A tehdy jsem objevil Pirátskou stranu. Její program i entuziasmus mě nadchl natolik, že jsem se rozhodl stát jejím členem. V pirátských tématech jsem se našel, a tak jsme spolu s dalšími jako první v jižních Čechách založili v Písku místní sdružení a pustili se do volební kampaně před komunálkami v roce 2014. Že jsme se vydali správným směrem, ukázaly volební výsledky. Překročili jsme hranici 5 % a náš leader se stal zastupitelem. Takže se ukázalo, že úsilí Pirátů má smysl, že na naše témata voliči slyší a má cenu je prosazovat.

__Která témata Pirátské strany nejvíc oslovila tebe osobně?__

Například svobodný internet ­volný přístup k jakýmkoliv informacím z celého světa ­je pro mě jako IT specialistu základní podmínkou práce.
Nebo autorská práva a boj proti OSA. Nedovedete si představit trapnost situace, když se třesete, aby vás někdo neudal, že v poločase utkání pouštíte v hale nějaké písničky. O mládežnických turnajích nemluvě. Velkým tématem je pro mě legalizace konopí. Celý život bojuji s chronickým onemocněním. Ne že by mě konopné masti definitivně vyléčily, ale přinášejí mi úlevu. A když si proto vypěstuji tři sazenice marihuany, jsem snad kriminálník?! Mohl bych pokračovat dál třeba tím, jak hloupá politika investičních pobídek zahraničním firmám dělá z naší země banánovou republiku a zdroj levné nádenické síly pro montovny. Takže u nás v Písku je průmyslová zóna jako hrom, ale samo město z ní celkem nic nemá. A aby toho nebylo málo, probíhají tajná jednání TTIP, tedy o dohodě o transatlantickém obchodním a investičním partnerství, aby už samospráva korporace vůbec „neobtěžovala“.

__Tobě v roce 2014 zvolení do zastupitelstva uniklo jen o pár hlasů. Co jsi tehdy prožíval?__

Nepovažoval jsem to za žádnou tragédii ani neúspěch. Spíš naopak, radoval jsem se s ostatními
z překročení hranice volitelnosti. Piráty jsme ten rok v květnu poprvé představili písecké veřejnosti
a v září nás volilo 5 % občanů! To byl takový úspěch, že překryl moje osobní lehké rozčarování.

__S čím osobně jdeš do voleb tentokrát?__

Hlavně s tématem transparentnosti hospodaření úřadů veřejné správy, zvláště v oblasti investic,
přidělování dotací a provozu subjektů zřizovaných krajem. Zabývat bych se chtěl i
vybalancovaným přístupem k městům a obcím v kraji. Není možné, aby kraj například šikanoval
město, které si za starostu nezvolilo hejtmanova spolustraníka. Politikaření obecně mi vadí a jsem
přesvědčen, že na úrovni kraje s ním lze úspěšně bojovat.

__Jaké šance mají Piráti v Jihočeském kraji? Jdete do voleb v koalici nebo samostatně?__

Předpovídat šance Pirátské strany na jihu Čech je věštba z křišťálové koule. Naše popularita v
kraji je velmi rozdílná. Zatímco v Písku, Soběslavi nebo Táboře jsme o sobě dali dost nahlas
vědět a dostali se do podvědomí voličské veřejnosti, například na Českokrumlovsku nebo
Prachaticku prakticky vidět nejsme. Od začátku přitom deklarujeme, že do voleb jdeme
samostatně. Jednak jsme dostatečně silní, abychom sestavili samostatnou kandidátku, jednak
máme občanům co nabídnout. Navíc když se rozhlédneme po politických subjektech u nás v kraji,
tak by snad ani nebylo s kým do koalice jít.

__Koho považujete za přirozeného partnera pro Piráty a s kým naopak spolupracovat odmítáte?__

Jak jsem řekl, momentálně nevidíme v kraji stranu ani hnutí, se kterým bychom měli dostatek
průsečíků ve volebním programu. Samozřejmě jsme v případě volebního úspěchu připraveni
jednat na bázi konstruktivní spolupráce podle aktuální situace. Pro mě osobně je v tuto chvíli
nemyslitelná spolupráce s většinou etablovaných stran, a to především s ČSSD, protože jejich
poměrně dlouholetá vláda v regionu našemu kraji zrovna neprospěla.

__Jaký je pirátský volební program pro Jihočeský kraj?__

Kdybych měl zvýraznit krajská specifika, jsou to problémy s dopravní obslužností menších sídel.
Dále problémy se školstvím, kdy současné vedení kraje předvedlo několik velmi necitlivých a
nesystémových zásahů do struktury středních škol, což není jediná bolest v této oblasti. Pak tady
máme Temelín ­ jihočeskou „neverending story“. Zastáváme názor, že je­li už příprava dostavby
ve finální podobě, měl by se Temelín dostavět. Obáváme se ale efektu černé díry na peníze ­
velkého prodražení stavby oproti plánu. Další velké téma představuje Šumava, kde jsme pro
celkovou rekultivaci a obnovu. V programu se také zabýváme splavností řek a jejich stavem
v souvislosti s protizáplavovými opatřeními nebo čištěním koryt. Nezapomněli jsme ani na
podporu sportu a kultury a jedním z našich programových bodů je decentralizace poskytování
podpory a prostředků kraje a jejich rovnoměrné rozložení do všech jeho oblastí.

__Co považuješ za největší problémy Jihočeského kraje?__

Osobně pociťuji jako velký problém dostupnost našeho kraje. Problémy kolem výstavby D3 a R4
existují tak dlouho, až je to zarážející. Nešťastný je vůbec celkový stav komunikací v jižních
Čechách. Jsem si vědom, že ve vztahu k ministerstvu dopravy má krajské zastupitelstvo
omezené možnosti, přesto si myslím, že by se problému měla věnovat větší pozornost. Hodně mě
trápí dotační politika. To je ale bohužel v tomto státě tradiční jablko sváru.

__Proč by lidé měli volit Piráty?__

Protože nabízíme alternativu ke všemu, co se tu semlelo po listopadu 1989. Piráti svou prací v
místních zastupitelstvech dokázali, že si stojí za svým programem a nekompromisně jdou za jeho
naplněním. Ne každý politický subjekt může totéž o sobě prohlásit s čistým svědomím. Věřím, že
právě naše důvěryhodnost přesvědčí voliče a získá si jejich sympatie a hlasy. Už několikrát se
potvrdilo, že lákat voliče nereálnými sliby se může škaredě vymstít. Proto v naší kampani
nabídneme pouze reálná řešení problémů.
